---
layout: post
title:  "När bytte du lösenord senast?"
lang: sv
ref: password
permalink: /sv/byt-losenord
date: 2014-01-20 08:45:21 +0200
tags: [säkerhet]
excerpt: >
  Här får du tips på hur du kan skapa starka lösenord - och komma ihåg dem!
preamble: >
  Den 20 januari varje år är lösenordsbytardagen. Denna dag är instiftad av tidningen PC för Alla, som en påminnelse om hur viktigt det är att ha starka lösenord som du byter ut med jämna mellanrum. Här får du tips på hur du kan skapa starka lösenord - och komma ihåg dem!

---
## Vad är ett starkt lösenord?
Många lösenord idag består av ett fåtal ord eller namn, dessa lösenord är svaga eftersom de lätt kan knäckas med ordlistor. Att skriva ordet baklänges eller med specialtecken gör det svårare för en människa att lista ut det, men det är fortfarande relativt lätt för en dator att knäcka.

Ett starkt lösenord är långt, varierande och oförutsägbart. Det bör helst bestå av fler än 18 tecken och innehålla både stora och små bokstäver, siffror och specialtecken. 

> Ett bra lösenord verkar helt irrationellt och går inte att uttala.

## 10 vanliga lösenord
Google släpper med jämna mellanrum rapporter över de vanligaste och därmed svagaste lösenordstyperna. Använder du någon av följande är det dags att tänka om:

1. Namn på husdjur
2. Ett viktigt datum, exempelvis bröllopsdag
3. En familjemedlems födelsedag
4. Barnens namn
5. En annan familjemedlems namn
6. Födelseort
7. Favorithögtid
8. Någonting kopplat till favoritlaget
9. Partnerns namn
10. Ordet “password”

## Tips till minnet
Hur ska man göra för att komma ihåg ett lösenord som är längre än ett par ord då? Här kommer några knep som du kan ta till.

### Lösenordsmening
Skriv en lång mening som inte går att koppla till just dig. Exempelvis “Emran & Maria gick på bio 12 gånger förra året!”.

### Använd första bokstaven
Välj en mening och ta första bokstaven i varje ord. Exempelvis “Melker och Erik tågluffade genom Belgien, Frankrike och Spanien när de var 21 år gamla.” vilket blir “M&EtgB,F&Sndv21åg.”

### Skriv en mening utan vokaler
Glöm inte att använda siffror och specialtecken.

### Lösenordsnyckel
En lösenordsnyckel gör det lättare att ha olika lösenord på alla konton. Den fungerar så att du utgår från något, exempelvis ett domännamn, och utifrån det skapar en kombination av tecken som verkar helt slumpmässiga.

Om vi utgår från exempelvis Facebook, så skulle vi kunna skapa en nyckel så här:
* andra bokstaven i domännamnet: a
* antal tecken totalt plus tre: 11
* tredje bokstaven i versaler: C
* en förutbestämd kombination av tecken: @95B=
* sista bokstaven två gånger: kk
* ett förutbestämt tecken: %

Lösenordet för just Facebook blir då ”a11C@95Bkk%”. Samma nyckel kan användas för att skapa lösenord på andra ställen, och du behöver då bara komma ihåg nyckeln.

## Appar och lösenordshanterare
Har du många olika lösenord kan det vara svårt att komma ihåg dem alla. Då kan du använda dig av en lösenordshanterare som samlar alla lösenord på ett ställe. Exempel på lösenordshanterare är [Keeper](https://keepersecurity.com/), [1Password](https://1password.com/) och min personliga favorit [LastPass](https://www.lastpass.com/). Med dem kan du generera starka lösenord och samla dem i ett valv. Valvet är skyddat med ditt huvudlösenord.

> Med en lösenordshanterare behöver du bara komma ihåg ett enda lösenord.

Fördelen är att du kan ha obegränsat med unika lösenord som du inte behöver komma ihåg. Nackdelen är att det kan vara otympligt på mobilen eller surfplattan, och om någon kommer på ditt huvudlösenord så kan hen logga in på alla dina sparade konton.

## Fler artiklar om lösenord och säkerhet
* [De vanligaste lösenorden 2013](http://www.dn.se/ekonomi/de-vanligaste-losenorden-2013/) från Dagens Nyheter
* [33 smarta tips för säkrare lösenord](http://www.idg.se/2.1085/1.286950/33-smarta-tips-for-sakrare-losenord) från PC för Alla
* [Testa ditt lösenord](https://www.dinsakerhet.se/sakrare-hemma/teknik-och-it/losenord/) från Myndigheten för samhällsskydd och beredskap
