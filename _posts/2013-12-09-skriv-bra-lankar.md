---
layout: post
title:  "Så skriver du bättre länkar - åtta tips för att skriva bra länktexter"
lang: sv
ref: linktext
permalink: /sv/skriv-bra-lankar
date: 2013-12-09 08:45:21 +0200
tags: [tillgänglighet, skrivtips]
excerpt: >
  Här kommer åtta tips för hur du kan skriva tydliga och informativa länkar som användarna förstår.
preamble: >
  Länkar är en av de mest grundläggande byggstenarna på en webbplats, utan länkar kan inte varken användare eller sökmotorer navigera bland innehållet. Här kommer åtta tips för hur du kan skriva tydliga och informativa länkar som användarna förstår.

---
## 1. Använd bara länkar när det är relevant
Ibland kan det vara lockande att få in så många länkar som möjligt i texten, men för användaren kan detta uppfattas som rörigt. Tänk på att varje länk är ett möjligt avbrott som kan leda bort användaren från din text.

* Länka bara till information som ger ett mervärde för användaren, som till exempel fördjupningsartiklar och faktakällor
* Undvik att använda samma länktext för länkar som leder till olika platser
* Länka inte till samma information mer än en gång
* Sätt inte flera länkar efter varandra i ett stycke, det kan bli svårt att skilja dem åt
* Om du måste ha många länkar i din text, prova att lägga dem i en "länklista" i slutet av texten

## 2. Berätta vad länken leder till
Användaren vill veta vad som händer när hen klickar på länken. Alltför ofta ser vi länkar som "läs mer" eller bara "klicka här". "Läs mer" är till och med Sveriges vanligaste interna länktext. Dessa länkar ger ingen information alls, och som användare vet vi redan att länkar är klickbara och behöver inte informeras om det. Om länken går till en e-postadress kan länken vara densamma som själva e-postadressen, det är tydligare än att länka ett namn eller jobbtitel.

### Istället för:
Kommuner och landsting kan också göra mycket för att minska matsvinnet, skriver livsmedelsverket i en ny rapport. För att läsa hela rapporten, <a rel="nofollow" href="#">klicka här</a>.

### Så kan du skriva så här:
Kommuner och landsting kan också göra mycket för att minska matsvinnet, skriver livsmedelsverket i en ny rapport. Vill du veta mer? <a rel="nofollow" href="#">Läs hela rapporten "Matsvinn i Sverige"</a>.

## 3. Öppna inte länkar i nya fönster
I början av 2000-talet var det en vanlig rekommendation att externa länkar automatiskt skulle öppnas i nya fönster. Sedan dess har webbläsarna utvecklats och fått flikar och andra smarta inställningar som låter oss styra vilka webbplatser vi vill ha öppna och hur de ska öppnas.

Det finns många sätt att öppna länkar i en ny flik; klick med scroll-hjulet, ctrl + klick, högerklicka och välja öppna i ny flik och så vidare. 

> Det finns inte längre någon anledning att tvinga länkar att öppnas i nya fönster, det är bättre att användaren får bestämma själv.

* Öppna inte länkar i nya fönster automatiskt, låt användaren bestämma själv
* Dokument, exempelvis en pdf eller ett textdokument, ska öppnas i nya fönster
* Om länken går till ett dokument, tala om det för användaren

## 4. Se länken som en fristående etikett
Både Google och skärmläsare (ett hjälpmedel för bland annat synskadade) använder länktexterna separerade från resten av texten. Därför behöver länkarna fungera även utanför sitt sammanhang.

### Istället för:
Du kan läsa om våra produkter på <a rel="nofollow" href="#">denna sida</a>.

### Så kan du skriva så här:
<a rel="nofollow" href="#">Läs mer om våra produkter</a>.

## 5. Använd länken som en uppmaning
Länkar är ett utmärkt tillfälle att uppmana användaren till något, men det är också viktigt att ge användaren en bra anledning till varför hen ska göra just detta. En bra uppmaning bör vara både intressant och övertygande. Använd inte alla länkar som uppmaningar, utan välj ut någon enstaka och tänk på att variera länktexterna.

### Istället för:
<a rel="nofollow" href="#">Här</a> kan du anmäla dig till vårt nyhetsbrev.

### Så kan du skriva så här:
<a rel="nofollow" href="#">Anmäl dig till vårt nyhetsbrev</a> för att för att få uppdateringar om våra frukostseminarier och andra event.

## 6. Skriv det viktigaste först
På webben skummar vi ofta igenom information, och blicken fastnar på avvikelser som rubriker och länkar. Vi ser de första orden bäst, så placera nyckelorden först i länktexten.

* Använd nyckelord som besökarna känner till
* Undvik förkortningar och facktermer om du inte är säker på att målgruppen är bekant med dem

## 7. Lagom är bäst
Hur lång ska en länk vara då? Den bör vara tillräckligt lång för att vara begriplig, men inte längre än nödvändigt. Långa länkar kan behöva radbrytas och länkar som består av ett enda kort ord är svåra att klicka på, särskilt på pekskärmar.

* Använd gärna 2-4 ord som länktext
* Undvik långa länkar som kan komma att radbrytas
* Skriv varierande länktexter, börja inte varje länk med "läs mer om ..."

## 8. Visa att det är en länk
Det har länge varit standard att länkar i brödtext ska vara understrukna. Det är så utbrett att det är understrykningen vi tittar efter när vi skummar igenom en text efter länkar. Underlätta för användaren genom att fortsätta använda understrukna länkar.

* Använd understrykning för alla länkar i brödtext
* Undvik kursiv stil då det ofta är svårläst
* Använd inte understrykning på något annat än länkar

## Länktips
* [Skriv tydliga länkar](https://webbriktlinjer.se/r/5-skriv-tydliga-lankar/), från Vägledning för webbutveckling